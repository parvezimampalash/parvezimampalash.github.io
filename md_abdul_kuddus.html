<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="en">
<head>
<meta name="generator" content="jemdoc, see http://jemdoc.jaboc.net/" />
<meta http-equiv="Content-Type" content="text/html;charset=utf-8" />
<link rel="stylesheet" href="jemdoc.css" type="text/css" />
<title>দর্শন শাস্ত্রজ্ঞ</title>
</head>
<body>
<table summary="Table for page layout." id="tlayout">
<tr valign="top">
<td id="layout-menu">
<div class="menu-item"><a href="index.html">নীড়পাতা</a></div>
<div class="menu-item"><a href="works.html">রচনাবলী</a></div>
<div class="menu-item"><a href="reminiscence.html">স্মৃতিচারণ</a></div>
<div class="menu-item"><a href="contact.html">যোগাযোগ</a></div>
</td>
<td id="layout-content">
<div id="toptitle">
<h1>দর্শন শাস্ত্রজ্ঞ</h1>
<div id="subtitle">মোঃ আব্দুল কুদ্দুস - ১ এপ্রিল, ২০২১</div>
</div>
<p>স্বকীয় অপ্রসন্নতা এবং পারিবারিক সঙ্কটাবস্থার কারণে স্নাতক (সম্মান) প্রথম বর্ষের পাঠগ্রহণে আমি শতভাগ মনোসংযোগ করতে পারিনি। এমতাবস্থায় সহপাঠীদের নিকট জানতে পারলাম একজন শ্রদ্ধাভাজন শিক্ষক উচ্চতর দক্ষতা, অত্যন্ত বিচক্ষণতা এবং শিক্ষার্থীবান্ধব মানসিকতা নিয়ে শ্রেণিকক্ষে পাঠদান করেন। শ্রেণিকক্ষে ফিরে সহপাঠীদের তথ্যের সঙ্গে পরিপূর্ণ অভিন্নতা অবলোকন সাপেক্ষে মুহ্যমান হতে বাধ্য হলাম।</p>
<p>আমার আরোহাত্মক পরিজ্ঞানে তিনি ছিলেন দর্শন শাস্ত্রের যোগ্য এবং বলিষ্ঠ আচার্য্য। জীবন সংগ্রামে অনুপ্রেরণা প্রদানকারী বিশিষ্ট কয়েকজন শিক্ষকের অন্যতম একজন হলেন আমার শ্রদ্ধেয় উপাধ্যায় জনাব পারভেজ ইমাম। তিনি শ্রেণিকক্ষে পাঠদান ব্যতীত পরীক্ষা সংক্রান্ত  এবং অন্য কোন দাপ্তরিক কাজে অংশগ্রহণ করতেন না। অনিবার্য কারণে কোন শ্রদ্ধাভাজন শিক্ষক তাঁর কোর্স সমাপ্ত করতে অসমর্থ হলে তিনি (জনাব পারভেজ ইমাম) স্বতঃপ্রণোদিত হয়ে সংশ্লিষ্ট শিক্ষকের সঙ্গে ঐক্যমতের ভিত্তিতে সেই কোর্স সম্পন্ন করার মত দুঃসাহসিকতার পরিচয় সংবাহন করতেন।</p>
<p>স্যারের বেডরুমটা এক বিশেষ ধরনের সমৃদ্ধ লাইব্রেরী, যা ছিল আগ্রহী শিক্ষার্থীদের জন্য সদা-সর্বদা উন্মুক্ত, সেখানে স্নেহ-ভালবাসা এবং আদর-আপ্যায়নে কোন ধরনের বিরক্তির ছাপ পরিদৃশ্যমান হয়নি কখনই।</p>
<p>আমি যখন রাজশাহী বিশ্ববিদ্যালয়ে গবেষণার কাজ করছিলাম, স্যার তখন রাজশাহী সরকারী মহিলা কলেজের দর্শন বিভাগের প্রধান। তখন আমি একাধিকবার স্যারের সঙ্গে সাক্ষাত করেছি। তিনি আমাকে সেই ছাত্রাবস্থার ন্যায় উৎসাহিত এবং অনুপ্রাণিত করেছেন। সর্বোপরি শিক্ষার্থীদের যুগোপযোগী করে গড়ে তোলার ক্ষেত্রে স্যারের ঔদার্য এবং সামগ্রিক সহযোগিতাকে নির্দিষ্ট পরিসীমায় অবরুদ্ধ করলে আমার অন্তঃকরণে অতৃপ্তি বিরাজ করবে। </p>
<p>আমাদের সময়ে রাজশাহী কলেজের দর্শন বিভাগে কর্মরত ছিলেন সর্বজনাব প্রফেসর বেগম লুৎফা (তৎকালীন বিভাগীয় প্রধান), ফিরোজা আকতার, দৌলতুন্নেসা, মোঃ নূরুল হক, মোঃ বরজাহান আলী, শহীদুর রহমান এবং পারভেজ ইমাম। তাঁদের মধ্যে আমার যে সকল শিক্ষাগুরু পরলোক গমন করেছেন, মহান রব্বুল আলামীন তাঁদেরকে জান্নাতুল ফেরদৌস দান করুন। যে সকল শিক্ষাগুরু জীবিত রয়েছেন মহান রবের নিকট তাঁদের শারীরিক এবং মানসিক সুস্থতাসহ সর্বাঙ্গীন মঙ্গল প্রার্থনা করি। </p>
</td>
</tr>
</table>
</body>
</html>
