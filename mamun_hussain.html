<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="en">
<head>
<meta name="generator" content="jemdoc, see http://jemdoc.jaboc.net/" />
<meta http-equiv="Content-Type" content="text/html;charset=utf-8" />
<link rel="stylesheet" href="jemdoc.css" type="text/css" />
<title>পারভেজ ইমাম সম্পর্কে অনুমান ও ব্যক্তিগত ধারণা </title>
</head>
<body>
<table summary="Table for page layout." id="tlayout">
<tr valign="top">
<td id="layout-menu">
<div class="menu-item"><a href="index.html">নীড়পাতা</a></div>
<div class="menu-item"><a href="works.html">রচনাবলী</a></div>
<div class="menu-item"><a href="reminiscence.html">স্মৃতিচারণ</a></div>
<div class="menu-item"><a href="contact.html">যোগাযোগ</a></div>
</td>
<td id="layout-content">
<div id="toptitle">
<h1>পারভেজ ইমাম সম্পর্কে অনুমান ও ব্যক্তিগত ধারণা </h1>
<div id="subtitle">মামুন হুসাইন (কথাসাহিত্যিক) - ১১ এপ্রিল, ২০২১</div>
</div>
<p>অনেকটা খেলার মত - ‘গুগল’ নামক অনুসন্ধান-যন্ত্রে ‘পারভেজ ইমাম পলাশ’ লিখলে - জগত-সংসারের অজস্র কীর্তিমান পারভেজ ইমামের নাম-ঠিকানা প্রতিফলিত হলেও, ২০১৪-এর ৩০শে জুন সন্ধ্যা-সন্ধ্যা রাজশাহী শহরের ‘স্নেহনীড়’ নামক গৃহাঙ্গন থেকে সাদা কাফনে আবৃত হয়ে, হঠাৎ-নিখোঁজ, আমাদের সকলের চেনা, আদ্যোপান্ত কৃতিত্বপূর্ণ শিক্ষাজীবনের অধিকারী, দর্শন শাস্ত্রের মেধাবী অধ্যাপক পারভেজ ইমাম-এর সংবাদ খুব সামান্যই আবিষ্কৃত হয়; পর্দায় কেবল নাম ভাসে ওর প্রথম গ্রন্থের - হেগেল জীবন ও দর্শন। এতকাল বাদে, এখন এই ফিরে দেখার কালে আবিষ্কার করি - বরেন্দ্র শহরে ১৯৮১-এর গোড়ায় পদার্পণ করলেও, ওর সঙ্গে পরিচয় হচ্ছে আরেকটু পরে, সম্ভবতঃ মেডিকেল-শিক্ষার তৃতীয় বর্ষে। আশির দশকে বিশ্ববিদ্যালয়সহ, রাজশাহী শহরের আনাচে-কানাচে বেশ কয়েকটি আড্ডাস্থল ছিল; সেইসব আড্ডায়, এখন বুঝতে পারি, কী বিপুল বেমানান ছিলাম! কিন্তু ভয়ে-আনন্দে-লোভে আড্ডার প্রধান কুশীলবদের দেখতে গেছি কখনও - কুমারভাই, অসীমদা, কামালভাই, বিষ্ণু, কচি, বান্নাভাই &hellip;, এরা সভাস্থল আলো করে আছেন - সম্ভবতঃ প্রথম দেখা হয় এই সব আড্ডাস্থলের কোন এক স্থানে; অথবা অধুনাবিলপ্ত, পুরাতন নাটোর রোডে অবস্থিত উত্তরবঙ্গ লাইব্রেরীর অপরিসর-অনুজ্জ্বল, ধুপছায়ায় ঢাকা স্মৃতিময় সেই বইয়ের দোকানে। বইয়ের দোকানী, একদা স্বদেশী আন্দোলন ফেরত খাদি পাঞ্জাবী পরিহিত শ্রীযুক্ত শক্তিভূতি মহাশয়ের মৃত্যুর পর ঐ লাইব্রেরীও এখন পঞ্চভূতে লীন।</p>
<p>অনেকদিন এই লাইব্রেরী থেকেই পলাশের ‘স্নেহনীড়’ এ ফিরে গেছি। পলাশের দ্বিতল-গৃহের অধিকাংশ দেয়াল জুড়ে বিবিধ গ্রন্থরাশি - এর অর্থ রোম সম্রাজ্যের চিরায়ত জ্যোতিষ্ক, সিসেরো’র বিবেচনায়, পলাশের গৃহে শরীর ও আত্মার অবস্থান একই সঙ্গে বর্তমান! পলাশের বিছানায় পরীক্ষার খাতা ডাঁই করা - চোখে পড়ে, খোলা পৃষ্ঠায় লেখা, কগিটো, আরগো সাম - &hellip; আই থিঙ্ক দিয়ার ফোর আই এ্যাম। আমি ভাবি চিন্তারও ইতিহাস আছে, &hellip; তাহলে এই বিষয়ক কোন বই কি ওর বিপুল গ্রন্থ-সম্রাজ্যে বিদ্যমান? তক্ষনি জিজ্ঞেস করা হয় না। পলাশ, মাংসপেশীর দুর্বলতায় দ্রুত হাঁটতে কষ্ট পায় - কনিষ্ঠ ভ্রাতা প্রকৌশলী আখতার ইমাম আমাদের সম্মিলনে অন্তর্ভুক্ত হয়। প্রকৌশলী-ভ্রাতা, পলাশের নির্দেশে দেয়াল থেকে, র‍্যাক থেকে, র‍্যাকের ওপর থেকে, ভেতরের ঘর থেকে, র‍্যাকের তালা-চাবি খুলে ক্রমাগত বই নামায় এবং আমাদের সামনে উবুড় করে দেয়। অনুভব হয়, বই স্পর্শ অর্থ - বইয়ের পেছনের মহান মানুষকে স্পর্শ করা; স্পর্শ করা তাঁর স্বপ্ন, তাঁর জাগরণ - বা আরো সরল অর্থে, যখন কেবলমাত্র বইয়ের মলাট দেখছি, তা যেন ঐ পুস্তকের অন্তর্গত বাক্য-ভাষার দৃশ্যমান প্রতিধ্বনি-ই বটে! অথবা - বইয়ের নাম, বইয়ের মলাট, বইয়ের জ্যাকেট, বইয়ের সুগন্ধ, বইয়ের রক্ত-মাংস, বইয়ের ময়লা, - বইয়ের ভেতর জমে থাকা মৃত পিঁপড়া, চায়ের দাগ, পেজ মার্কার, নিমপাতা, ন্যাপথলিনের ছাই-ভষ্ম - এইসব দেখতে-দেখতে আন্দাজ হয়, যা চাক্ষুষ করছি তা হল প্রাচীন গ্রীসের থিবস-লাইব্রেরীর দরজায় খোদাই করা সেই আশ্চর্য শব্দ-বন্ধন - গ্রন্থরাজি যেন বা আমাদের ‘আত্মার ওষুধ’।</p>
<p>চিকিৎসা-বিজ্ঞানের বিপুল পাঠ্য যাতনায় সেইদিন হয়ত ছুটি নিই দ্রুত। এবার দেখা হয় রাস্তায়, বইয়ের দোকানে, আড্ডায়; হয়ত দেখা হয় কখনও টানা কয়েকদিন, তারপর ছেদ পড়ে পরীক্ষা ইত্যাদির দানবীয় আক্রমণে, তারপর আবার দেখা হয়, ওর ‘স্নেহনীড়’-এ দুই প্রকৌশলী ভ্রাতা, বোন, বাবা, মা এবং পরবর্তীতে পলাশের স্ত্রী বেবি-ভাবির আতিথেয়তার ঔদার্যে স্নেহনীড়ের প্রায়-নিয়মিত সদস্যপদ লাভ করি। দর্শনশাস্ত্রে প্রথম শ্রেণীতে প্রথম হওয়ার পরও বিশ্ববিদ্যালয়ের দর্শন বিভাগে অন্তর্ভুক্ত হওয়া গেল না, বিবিধ অদৃশ্য ব্ল্যাক-ম্যাজিকের বদৌলতে - এই ক্ষোভ এবং বেদনা আমৃত্যু আজীবন ছিল পলাশের বাবার। এই যাতনা প্রকাশের এক ফাঁকে তিনি হয়ে পড়তেন স্মৃতিমথিত - দেশভাগ-পার্টিশনের আখ্যান ছুঁয়ে আমরা তখন তাঁর আবাল্যের দেশ ভারতবর্ষের মালদহ জেলায় প্রবেশ করতে বাধ্য হই। আমাদের সামনে উন্মোচিত হয় - মালদহ, কালিয়াচক, মানিকচক, গাজোল, বামনগোলা, হবিবপুর, চাঁচোল, ইংরেজ বাজার অথবা রতুয়া থানার প্রতিবেশ, খাদ্যসম্ভার ও বিবিধ উৎসব। চাচার চোখ জুড়ে তখন শৈশব-কৈশোরের ঝলমল বাতিঘর - দুধপীর এবং তেনা পীর নামক দুই পীরের গল্প শুনি, গল্প শুনি কালীগ্রামের জিন্দা পীরের কথা - তিনি ছয় মাসের খাদ্য নিয়ে স্বেচ্ছায় সমাধির মধ্যে প্রবেশ করেন। কালিন্দী নদীর পাড়ে ছিল দানশাহ ফকিরের সমাধি; তিনি নবাব সিরাজউদ্দৌলাকে প্রথমে আশ্রয় দিয়ে ঘাতকের হাতে তুলে দেন - এই নিয়ে সত্য-মিথ্যা বিস্তর তর্ক আছে। তর্ক করার তথ্য কম থাকায় আমরা গভীর অভিনিবেশে কেবল চাচার কথা শুনি - যেন এই মাত্র ঘণ্টা ও চামর হাতে মাজারের খাদেমরা ঝাণ্ডা নিয়ে চলেছে পান্ডুয়ার দিকে। ঘণ্টার শব্দ শুনে আমরা বাইরে দৌড়ে আসি; চামর দিয়ে ঝাড়ফুঁক করলে ঝান্ডার কল্যাণে আমাদের রোগবালাই উপশম হয়। গল্পের মুগ্ধতা আমাদেরকে নিয়ে যায় আদিনা মসজিদ ও সাঁওতাল জিতু সর্দার উপাখ্যানে - কাপুরুষের মত সন্ধির প্রস্তাব দিয়ে জিতু সর্দারকে হত্যা করা হয়!</p>
<p>কোন কোনদিন গল্প এইখানে শেষ হয়; কোন কোনদিন গল্প পুনরাবৃত্তি হয়। অথবা গল্প ধাবিত হয় গম্ভীরা ও আলকাপ অভিমুখে। আমরা নাম শিখি : দলের প্রধানকে বলে খলিফা, মুখ্য কৌতুক অভিনেতার নাম লাব্বার, আর মেয়ে সেজে যারা নৃত্যগীত করে তারা হলো ছোকড়া। আলকাপ শুরুর আয়োজন শিখি - সন্ধার পর কনসার্ট, জয়ধ্বনি, বন্দনা হয়ে শুরু হয় সমবেত গান। এবার সঙ্গীতের মজা-রগড়-উল্লাস দ্রবিভূত হয়ে, চুইয়ে হঠাৎ-ই কোন দিন ধাবিত হয় ভারতবর্ষের রক্তাক্ত-সন্ধিক্ষণ, সেই ১৯৪৭-এ ১৫ই আগষ্ট মালদহে পাকিস্তানী পতাকা উড়েছিল। ১৭ই আগষ্ট র‍্যাডক্লিফ রোয়েদাদ প্রকাশিত হলে, মালদহের পনেরটি থানার দশটি গেল ভারতে আর পাঁচটি পাকিস্তানে। পার্টিশান-দেশভাগের আখ্যান কোনদিন আরও বিস্তৃত হয়ে, ঐ লাইব্রেরী ঘরেই তৈরি করে পৃথিবীর গভীর-নির্জন আর্তি, বিসর্জন ও দাহ। চাচা অন্যমনস্ক হন, বেদনার্ত হন, অথবা হঠাৎই প্রাচীন মুগ্ধতায়-আনন্দে মালদহের রকমারী আম-মাহাত্ম্য বর্ণনা করতে-করতে কচুরি, বুঁদিয়া, মোহনভোগ এবং হাতি পাঁইয়া লুচির প্রশস্তিতে আমাদেরকে কিঞ্চিৎ লোভী করে তোলেন। এক ফাঁকে আমাদের শেখা হয় ফজলী আমের নামকরণ বয়ান : পিপাসার্ত সাহেবকে আমসহ জল দিলেন ফজল বিবি, পরিতৃপ্ত সাহেব অতএব, আমের নাম রাখলেন ফজলী - এই প্রকার দলছুট এক-দুটি গল্প মনে রাখতে-রাখতে, একদিন আবিষ্কৃত হয় - জীবন প্রবাহের সরলতম হিসেব নিকেষে চাচা ক্রমশঃ অশক্ত হয়ে পড়েছেন, বাক্য-ভাষা অগোছালো হচ্ছে, স্মৃতি ক্ষীণ হয়ে পড়েছে এবং তিনি যাত্রা করেছেন অনন্তলোকে।</p>
<p>পিতৃবিয়োগের পর পলাশের সঙ্গে দেখা হয় - অনেকখানি মুষড়ে আছেন, কিন্তু শোক প্রকাশের সুযোগ হয় কম। পাড়ার চাকুরী প্রার্থী যুবক-যুবতীদের একতাল সার্টিফিকেট-মার্কশিট তার পড়ার টেবিলে - কোনপ্রকার বিরক্তি-ছাড়া ও সত্যায়িত করে চলেছে। আর ছাত্রদের পাঠ্যসূচি, ক্লাসের প্রস্তুতি, পরীক্ষার খাতা এবং নিজের অধ্যয়ন তো বটেই - সব তখনও রয়ে গেছে পূর্বের ধারাবাহিকতায়। ফিলোসফি’র অর্থ যদি হয় জ্ঞানের প্রতি ভালবাসা - বলতে কী, পলাশের বিদ্যা-তৃষ্ণায় সেই ভালবাসা-অনুসন্ধান-জিজ্ঞাসা শতভাগ প্রতিফলিত হয়েছে আমৃত্যু-আজীবন। </p>
<p>গ্রন্থ যোগাড়ের কত পথ ও আবিষ্কার করেছিল - ঢাকা থেকে, ঢাকার বাইরে থেকে, কোলকাতা থেকে, স্থানীয়ভাবে, লম্বা তালিকাভুক্ত হয়ে ওর গ্রন্থ উপস্থিত হত নিয়মিত। তখনও অনিঃশেষ-কাঁটাতার আমাদের প্রতিবেশী রাষ্ট্রের গলি-ঘোঁজে প্রবেশে সুতীব্র বাধা হয়ে দাঁড়ায়নি; এই শহরের গ্রন্থ যোগানোর অলিখিত দায়িত্ব বর্তেছিল প্রয়াত শ্রী চন্দন বৈশ্য’র কাঁধে - চন্দন বর্ডার পেরিয়ে ফেরার সময় আমাদের জরুরি বইগুলো বর্ডার রক্ষীদের আড়াল করে পৌঁছে দিয়েছে বহুদিন। একবার সীমান্তে হট্টগোল হলে, দ্রুত ফেরার কালে হাতের বইগুলো রক্ষা করার জন্য পদ্মার ধু-ধু চরে চন্দন জীবন্ত বইগুলোকে পুঁতে ফেলে। দিন কয়েক বাদে গ্রন্থ নামক সেই জিন্দা-লাশ জাগ্রত হলে, আমাদের প্রিয় বইয়ের শরীর জুড়ে পদ্মা-গঙ্গার বালি ও মাটির মিহি-গাঢ় আস্তরণ যেন বা রূপান্তরিত হয় জন্মদাগে। অবশেষে শত-হাজারবর্ষী নদীর স্মৃতিময় চিহ্ন মুছে-মুছে সেযাত্রা আমাদের বই সম্রাজ্যে প্রতিষ্ঠা পায় এক নিষিদ্ধ রক্ষাকবচ।</p>
<p>বলা যায় - গ্রন্থের তৃষ্ণা পলাশকে এই প্রকার বিবিধ বিপদজনক-সৌন্দর্যের পথে ধাবিত করে, আর গ্রন্থের প্রতিভায় পলাশ ক্রমশঃ নির্জন হয়, যোগী হয়, সক্ষম হয় এবং বিশুদ্ধ হয়। পলাশের প্রজ্ঞা, রসবোধ এবং বাগদক্ষতায় আমার চিন্তার দারিদ্রতা চিহ্নিত হয় অনায়াসে। কেন ছাইপাশ লিখছি, এই লজ্জায় কখনও দূরে থাকি; তারপর ওর সঙ্গের প্রত্যাশায়, লোভে, আবারও ওর পাঠশালায় যাই একদিন। ‘স্নেহনীড়’ নামক গৃহে ডোরবেল বাজাই, সিঁড়ি বেয়ে দোতলায় ওর ঘর - পলাশ অন্যমনস্ক-সঙ্কোচে দ্রুত জামা খুঁজতে বসেছে আদুল শরীর আবৃতের জন্য; ওর হাস্যোজ্জ্বল সম্ভাষণ আমাকে দ্রবিভূত করে এবং গ্রন্থ ও সুরম্য-খাদ্যে আবার আমাদের আয়ুষ্কালের কয়েকটি লগ্ন-ক্ষণ পাড়ি দিই, অনাবিল আনন্দে ডুবে যেতে যেতে। গ্রন্থের সমুদ্রে উজ্জ্বল-নিখুঁত পলাশ যখন ধ্যানমগ্ন, আমি পলাশ নামক গ্রন্থাগার এবং সেই গ্রন্থাগার দেখতে-দেখতে আমার স্বল্প জ্ঞানের মস্তিষ্ক জুড়ে উজ্জ্বল-জ্যোতির্ময় এক ধুপছায়া দৌড়ে যেতে দেখি। যেনবা রবি ঠাকুর কথা বলবেন - ‘&hellip; লাইব্রেরীর মধ্যে আমরা সহস্র পথের চৌমাথার উপরে দাঁড়াইয়া আছি। &hellip; কে জানিত মানুষ শব্দকে নিঃশব্দের মধ্যে বাঁধিতে পারিবে&hellip;।’শব্দের এই সরব-নিঃশব্দতার কথা আমরা কখনও বন্ধুদের আড্ডায় ছড়াই, আর অনর্গল কথা বলি - পলাশের সঙ্গে কথা হলে, আমার অভিজ্ঞান - কেবল সঞ্চয় হয়; কথা বলে-বলে আমি ওর শব্দ-বাক্য গোপনে সঞ্চয় করি এবং পলাশের অবর্তমানে ওর শব্দ আত্তিকরণ করে, এক তীব্র তস্করবৃত্তিতে জড়িয়ে যাই। পলাশ বিরচিত ভাবনা মণ্ডল ও মনীষা আমার সঙ্গে এবার কথা বলে এবং পাঠদান করে - হাতেখড়ির মত, আমি ওর আঙ্গুল ঘষে-ঘষে শিখি: &hellip; কেবলমাত্র বই পাঠেই এক জীবনে, শত-সহস্র জীবন যাপন সম্ভব। প্রবলভাবে ভিন্নতর বই পড়া দরকার, ভিন্ন জীবন যাত্রার জন্য। সকল গুপ্তধনের চেয়ে, বেশি গুপ্তধন থাকে বইয়ের পৃষ্ঠায়। বই বরফ কাটার হাতিয়ার বটে - তুষার জমে যাওয়া সমুদ্রে কুঠারের মত কাজ করে বই। বই একপ্রকার স্বপ্ন, যা আমরা স্পর্শ করতে পারি। বই আমাদের ভ্রমণপথ, ভ্রমণসঙ্গী, গন্তব্য ও আমাদের অনন্ত গৃহ। বই পড়া অর্থ স্বাধীন হওয়া, বই পড়া অর্থ নিজেকে পুনর্লিখন করা। বই হচ্ছে তাই, যা আমাদেরকে পাঠ করে; সে অর্থে বই আয়না বিশেষ। অথবা বই আসলে প্রশ্ন তোলে, উত্তর দেয় না। &hellip; বই বিষয়ক এই প্রকার প্রবচন গুচ্ছের নির্মাণ-বিনির্মাণ দেখতে-দেখতে আমি কখনও ভাবি - গ্রন্থ-রোগে ভোগে এমন মানুষের বেদনা শেষমেষ কী তীব্র হয়, কী অশান্ত হয় সে ক্রমাগত, আর হয় অসহায়! গ্রন্থ-যোগাড়ের এই সব চিত্তবৃত্তি, ঝোঁক এবং ঝুঁকি বর্ণনার ফাঁকে, স্মরণ হয়, কী ভেবে, আমরা একদিন প্রমোদ কুমার চট্টোপাধ্যায় বিরচিত ‘তন্ত্রাভিলাষীর সাধুসঙ্গ’ খানিকটা পাঠ করি যৌথ। একদিন এবং আরো অনেকদিন শ্রদ্ধেয় হাসান আজিজুল হক, সনৎ সাহা, আলী আনোয়ার, রমেন্দ্রনাথ, মফিজ উদ্দিন, নাজিম মাহমুদসহ বিশ্ববিদ্যালয়ের তৎকালীন বিদ্ব্যৎ সমাজ সম্পর্কিত বিবিধ এ্যানেকডোটস পুনর্বয়ান করি। একদিন শুধু গ্রন্থ নির্বাচন করি নানান ক্যাটালগ দেখতে-দেখতে, &hellip; আর অনুভব হয় পলাশের শরীর সঙ্গোপনে আরও একটু অসহযোগী হয়ে উঠেছে ইতোমধ্যে। সেদিন আমরা হরোস্কোপ এবং পামিষ্ট্রি নিয়েও কথা বলি, কথা বলি জীবনের ক্ষীণময়তা নিয়ে, অসুখ নিয়ে, সিজোফ্রেনিয়া নিয়ে, সৃজনশীলতার সঙ্গে মনোরোগের সম্পর্ক-বৈপরিত্য নিয়ে এবং আমাদের চিরকালের চেনা-অচেনা মৃত্যু নিয়ে; ঢাকা-রাজশাহীর রিপোর্ট প্রেসক্রিপশন মিলিয়ে বিস্তর কাগজ, পলাশ ছড়িয়ে দেয় বিছানায় - মাংসপেশীর শিথিলতা বাড়ছে, একা হাঁটার উপায় ক্ষীণ হয়ে পড়ছে, আর অবসন্নতা। বালিশের আড়াল থেকে পলাশ একটি বই দেখায় - পেজ মার্কার বসানো, অর্ধেক পড়া, &hellip; ফিরদাউস কাঙ্গা’র ট্রায়িং টু গ্রো। ওর অসমাপ্ত-পাঠ সত্ত্বেও, বইটি আমাকে জোর করে পড়তে দেয় - এই প্রথম নাম শুনছি লন্ডন প্রবাসী মুম্বাইত্যাগী এই লেখকের। লেখায় বিস্তর আত্মজীবন বর্ণিত - ফিরদাউস ভুগছিলেন অস্টিওজেনেসিস ইমপারফেকটা নামক এক জন্মগত অস্থি রোগে - এই রোগে অস্থি পূর্ণ বাড়ন্ত হয় না, আর স্পর্শ মাত্রই ভঙ্গুর হয়ে পড়ে। নিজে হাঁটতে পারতেন না ফিরদাউস, &hellip; হুইল চেয়ারে চলাফেরা করতেন &hellip; প্রাণ শক্তি খোঁজার জন্য ক্যাম্ব্রিজে হকিংকে দেখতে যান। বইটি দ্রুত শেষ করে পলাশকে ফেরত দিই। দেখি, ইদানিং ফিরদাউস কাঙ্গার মত হুইল চেয়ার তার নিত্যসঙ্গী। ভাবনার সহজ আদান প্রদানের ফাঁকে-ফাঁকে পলাশ অন্যমনস্ক হয়, চাকুরির প্রবল যাতনা বর্ণনা করে আর শরীরের গোপন বিদ্রোহ নিয়ে কথা বলে, যেন বা অসুস্থতা ব্যস্তানুপাতিক হারে আমাদের নিক্ষেপ করে শরীরের গলি-ঘোঁজে। অনুভব হয় - হাসপাতালের চাকুরি এবং মুমূর্ষু মানুষ আমাকেও প্রতিদিন অসুস্থতার নতুন ব্যাখ্যান ও ব্যুৎপত্তি দান করছে। চশমার আড়ালে, পলাশের উজ্জ্বল শান্ত চোখের ভেতর জীবন নামক মহাশয়ের এক আঁধারকাল চিহ্নিত হয় - এ এক দুর্বহ নাগরিকত্ব; &hellip; আমি বলি - সব মানুষেরই শেষ পর্যন্ত নাগরিকত্ব হয় দুই প্রকারের; একটি সুস্থতার জগৎ, আর একটা অসুস্থতা। কে জানে, গভীর হৃদয়বান সকল মনীষার অন্যতম প্রধান সম্পদ হয়ত বা এক নিরন্তর ব্যথার জগত; আর মহান এই মানবম-লীর বেদনাও তাই তীব্র, বিপুল এবং প্রগাঢ়। পলাশের সঙ্গে কথা হয় - লেখার কাজটিও কী কখনও বেদনাদায়ক, গোপন অসুস্থতার সঙ্গে মল্লযুদ্ধের মত? নাকি চিন্তার অতিরঞ্জন-ই এক প্রকার অসুস্থতা? &hellip; রিগার্ডিং দ্য পেইন অফ আদার্স/ ইলনেস এ্যাজ মেটাফোর &hellip;, পলাশ এই দুটি বই আপনার কাছে পাব? ৭৬০০২৮ - আমি ল্যান্ড লাইনে যাই, ফোন বাজার আগেই বন্ধ করি - আমার সম্বিৎ হয়, ২০১৪-এর ৩০শে জুন-এর পর সন্ধ্যা থেকে পরাগ আর এই নম্বরটি ব্যবহার করে না।</p>
<p>শেষমেষ চিন্তার এই আতিশয্য আমাদেরকে অবসন্ন করে, অথবা ভাবির চা-খাদ্য আমাদেরকে সে-যাত্রা দ্রুত নিবৃত্ত করে এই প্রকার আলস্য-উদযাপন থেকে। ভাবি সদ্য ফিরেছেন ওর জন্মভিটে বাঁকুড়া থেকে। স্বল্প জ্ঞানের জোরে আমি বাঁকুড়ার ঘোড়া এবং ঝুমুর গান নিয়ে কথা তুলি। ভাবি বলেন কংসবতী ও কুমারী নদীর কথা - বিষ্ণুপুর, বালুচরি শাড়ি, সুতনি বন, ঝিলিমিলি, শুশুনিয়া এবং মুকুট মণিপুর বাঁধের কথা হয়ত আসে, &hellip; আমি সব ধরতে পারি না।
পলাশকে রাজি করাই, একবার আমাদের গৃহে যাবেন - একবারই পলাশ-দম্পতি আমাদের গার্হস্থ্য-জীবন দেখতে আসেন: সিঁড়ি ভাঙতে ওর কষ্ট হয়; খানিকটা অপরাধ বোধ হয় - কেন ওর যাতনা বাড়ালাম। ঘরে পৌঁছেই পলাশ একটি সরু বই আমাকে দেয় - মারকুইস ডি সাদে সম্পর্কিত একটি প্রাথমিক পুস্তক - ‘এটি আপনার কাছেই থাকুক।’ বইয়ের মলাট-পৃষ্ঠা দেখতে-দেখতে চা আসে। চায়ের ফাঁকে কথা হয় - প্রয়োগবাদের রূপরেখার পর, ও ভাবছে হেগেল নিয়ে লিখবে। নীৎসে, অ্যাডলার, ইয়ং এবং ফ্রেজার নিয়েও ভাবছে। আমার অনানুষ্ঠানিক এলোমেলো প্রশ্নের জবাবে পলাশ বীক্ষা ছড়িয়ে দেয় অনায়াসে - ডেমোক্রিটসের পারমাণবিক দর্শন হয়ে দ্রুত প্রবিষ্ট হয় আত্মচেতনায়। আমার উনবুদ্ধি-দুর্বল স্মৃতি খুব সামান্যই সেই সব হিরক-উজ্জ্বল বাক্যসম্ভার সঞ্চয়ে রাখতে সক্ষম হয় : পরিশিষ্টের মত, গ্রন্থপঞ্জির মত, টিকাভাষ্যের মত, আমি শব্দ কুড়াই - প্রয়োগবাদ, বদ্ধজগৎ, অভিজ্ঞতাবাদ, ধর্মতত্ত্ব, অধিবিদ্যা, শিলার, সত্তা, ক্যাপিটাল, প্রোটাগোরাস, নব্যমানবতাবাদ, হেগেলিয়ান সিষ্টেম, ডাসেইন, কিয়ের্কেগার্ড ইত্যাদি। হাতেখড়ির মত দর্শনের একটি-দুটি সরল বইয়ের নাম শিখি, যদি কোনদিন ওপর ভাসা-কাগুজে বিদ্যে একদু’ রত্তি সঞ্চয় হয়। পলাশের আলোচনা বুঝবার জন্য ভারতীয় দর্শনের আস্তিক ও নাস্তিক অংশের বিভক্তি শিখি। সূক্ত, সংহিতা, ঋকবেদ, উপনিষদ ও বেদান্ত দর্শন সম্পর্কে কথা হয় কখনও। সামান্য ভূমিকা হয় - সৎ, চিৎ এবং আনন্দ নিয়ে। জৈন দর্শন নিয়েও কথা হয় দু’এক প্রস্ত - এরকম আলোচনার ফাঁকে আমাদের সামগ্রিক গার্হস্থ্য জীবন এসে ক্ষণে ক্ষণে প্রবিষ্ট হয়। খাদ্য আসে, শিশুদের আদানপ্রদান হয়, আর খাদ্যগ্রহণের ফাঁকে - আমার স্ত্রী বলেন, পলাশ হস্তরেখা বিশারদও বটে। অনেকদিন আগে, পলাশ আমার স্ত্রী’র হাত দেখে বলেছিলেন, ওর বিয়ে হবে ২৭-এর পরে - তা-ই নাকি হয়। এ রকম অনুষ্ঠানে হাত দেখার হিড়িক পড়ে। ফলে চা ঠাণ্ডা হয়, উত্তপ্ত হয়, চায়ের কাপে ঝড় ওঠে এবং আলোচনা হঠাৎ-ই হয়ত ধাবিত হয় অন্যত্র - সেইদিন আমরা বেঙ্গল শব্দের ব্যুৎপত্তি আবিষ্কার করি; মোঙ্গলদের বানজালা, চীনাদের মানবালা এবং ইউরোপিয়ানদের বেঙ্গল। আর্য, দ্রাবিড়, রেনেসাঁ, রামমোহন, ডিরোজিও, আবুল হুসেন নিয়েও দু’এক কথা যুক্ত করার সাহস আনি। পলাশ ভাবনায় জোড় প্রতিষ্ঠা করে আর আলোচনা হয় বেগবান। আমাদের অগোছালো দরিদ্র ঘরবাড়ি থেকে আলোচনা তখন ধাবিত হয় বরিশালের লামচরি গ্রামে। তখনও আরজ আলী মাতুব্বরের এই গ্রাম আমি দেখিনি - একটি মাত্র গ্রন্থই আমার হাতে; সত্যের সন্ধান : প্রচ্ছদে সূর্য, গ্লোব, টর্চের আলো এবং একটি গোবৎস। নীচে লেখকের নাম, আরজ আলী মাতুব্বর; বইয়ের ভেতর অজস্র প্রশ্ন: শয়তান কি? আদমের পাপ কি? গোর আজাব কি ন্যায় সঙ্গত? ঈশ্বর কি দয়াময়? &hellip; ইত্যাদি জিজ্ঞাসা ছুঁয়ে তিনি সত্যের সন্ধান করেছেন। </p>
<p>মাতুব্বরের আপাতঃ সরল এই সব প্রশ্নবান আমাদের চিন্তা-স্রোতকে থমকে দেয় এবং গভীর-নির্জন করে। ততদিনে পলাশের নতুন গ্রন্থ প্রকাশের আয়োজন প্রায় শেষের দিকে। চাকুরির-যাতনায় ও বদলী হয়েছে মাগুরা শহরে। শরীর তখন আরও অশক্ত; ব্যক্তিগত যানবহন ও হুইল চেয়ার ছাড়া হাঁটা-চলা প্রায় অসম্ভব। এযাত্রা পলাশের সঙ্গে যোগাযোগ কিঞ্চিৎ কম হয়, হয়ত হঠাৎ পথে দেখা কিংবা কোন এক ছুটির সকাল-সন্ধ্যায় ওর স্নেহনীড়ের দ্বিতল-কক্ষে গেছি আবার। শরীরের ভেতর-বাইরে অসুস্থতা ক্রমশঃ আরো নির্মোহ-ঘাতক হয়ে উঠছে! পলাশের একমাত্র কন্যা ঘরের এমাথা-ওমাথা হেঁটে যায়। পলাশ অন্যমনস্ক হয়, কথা কদাচিৎ স্রোতস্বিনী হয় এ যাত্রা। আমি ভীরুতা নিয়ে পলায়ন করি - অসুখ বৃদ্ধির অর্থ, জীবন নামক একটি ঘটনার অবিরল ক্ষয় ও লীন হওয়ার টিকা-ভাষ্য নির্মাণ। ২০১৩-এর ফেব্রুয়ারির এক বিকাল-সন্ধ্যার ঝাপসা আলোয় পলাশ ফোন পায় - হেগেল গ্রন্থের জন্য তিনি পেয়েছেন বাংলার পাঠশালা - সরদার ফজলুল করিম পুরস্কার। পুরস্কারের অংশ হিসেবে পলাশ সরদার ফজলুল করিম স্মারক বক্তৃতা রচনা করেন - বিষয় : বাঙালির যুক্তিবাদী চিন্তাধারা ও ভবিষ্যতের বাঙালির দর্শন। পলাশের শরীর তখন অসুখের সক্রিয়তায় এত বিপর্যস্ত যে, এই বক্তৃতা অন্য একজন পাঠ করেন। পুরস্কৃত হওয়ার পর বলা যায় - ২০১৩&ndash;এর ফেব্রুয়ারি থেকে ২০১৪-এর ৩০ শে জুন - এই কয়েকটি দিন মাত্র পলাশ ‘স্নেহনীড়’ নামক গৃহে অবস্থান করার সুযোগ পায়। ছেঁড়া-ছেঁড়া খবর আসে - ওর মেধাবী রক্তে এবং শরীরের অন্তর্গত রক্তনালীর ভেতর অসুখের ছাইভষ্ম ছড়িয়ে যাচ্ছে সঙ্গোপনে: কেবল মাত্র জ্ঞানচর্চা ভালবাসতেন, বরেন্দ্র শহরের এমন আশ্চর্য মানুষের সত্তা, নাকি তার আত্মা জুড়ে তখন তুমুল নিঃশব্দ বেনোজল - এই উত্তাল জলপ্রবাহ নিঃশব্দে নির্জন পথে, বেপথু হয়ে ক্রমশঃ তার শরীর গলাধঃকরণ করে চলেছে। আমি এবার চিরায়ত অকৃতজ্ঞ পলাতক-বন্ধুর মত ভীত হই, একা হই,এবং বিক্ষিপ্ত হই - ভয় তাড়াতে পলাশ বিরচিত হেগেলের মৃত্যুদৃশ্য পাঠ করি স্বগতোক্তির মত - ‘&hellip; সে সময় এতই দুর্বল ছিলেন যে সোফা পর্যন্ত যাওয়ার পূর্বেই তিনি প্রায় অচেতন হয়ে পড়লেন, &hellip;ব্যথা বা বিবমিষা কিছুই ছিল না। স্ত্রী যখন তাঁর নাড়ি দেখতে চাইলেন তখন তার হাত তুলে নিলেন নিজের হাতের মুঠোয়, যেন বলতে চাইলেন অযথা দুশ্চিন্তাগ্রস্ত না হতে। তাঁর শরীর সব সময়ই ছিল একই রকমের উষ্ণ ও ঘর্মাক্ত, &hellip; বেলা তিনটার দিকে শুরু হল তাঁর বক্ষকম্পন, তারপর আবার এক প্রশান্ত নিদ্রার গভীরে তলিয়ে গেলেন তিনি। কিন্তু মুখমণ্ডলের বাম দিকের অংশে দেখা দিল বরফ-শীতলতা। হাত দুটিও হয়ে গেল নীলাভ শীতল। পরিবারের সকলে আসলেন তাঁর শয্যাপাশে, শুনতে লাগলেন তাঁর শ্বাস-প্রশ্বাসের শব্দ। গভীর নিদ্রার মধ্যে কোন কষ্ট ব্যতীতই শেষ নিঃশ্বাস ত্যাগ করলেন&hellip;।’</p>
<p>বলা যায় - ২০১৪ সালের ৩০শে জুন আমাদের বরেন্দ্র শহরে এই প্রকার আপাতঃ সহজ-সাধারণ-সরল ঘটনাটি অনুষ্ঠিত হয়, আমাদের পূর্বাপর কোন অনুমোদন ছাড়াই। বলা যায় - পারভেজ ইমাম পলাশ নামক দর্শন-প্রিয় মানুষটি সাদা কাপড়ে পরিবৃত হয়ে এইভাবে তার প্রিয় লাইব্রেরী-ঘর পরিত্যাগ করেন নিশ্চিন্তে। পাঠক স্মরণ করুন - রবি ঠাকুর একদা লাইব্রেরীর প্রশস্তি করেছেন বিস্তর - ‘মানুষ আপনার পরিত্রাণকে এতটুকু জায়গার মধ্যে বাঁধাইয়া রাখিয়াছে, শঙ্খের মধ্যে যেমন সমুদ্রের শব্দ শুনা যায় তেমনি এই লাইব্রেরীর মধ্যে কি হৃদয়ের উত্থান-পতনের শব্দ শুনিতেছ?’ ২০১৪-এর ৩০শে জুনের পর পলাশের এই লাইব্রেরী-ঘরে আর যাওয়া হয় না; বলতে কী, পারভেজ ইমাম পলাশ নামক আমাদের আশ্চর্য-অপরূপ এক বিষণ্ণ হৃদয়ের উত্থান-পতন এইভাবে মীমাংসা হয় অতঃপর। </p>
</td>
</tr>
</table>
</body>
</html>
